6

Warszawa,  6 listopada 2001 r.


Opinia dotycząca projektu ustawy o zmianie ustawy o podatku dochodowym od osób fizycznych oraz o zmianie niektórych innych ustaw (druk 28)


      I. Przedmiotem opinii jest analiza projektu ustawy o zmianie ustawy o podatku dochodowym od osób fizycznych oraz o zmianie niektórych innych ustaw (druk 28). Główne kierunki zmian zawartych w tym projekcie to:
- zamrożenie progów skali podatkowej z jednoczesną waloryzacja kwoty odliczanej od podatku,
- opodatkowanie odsetek od środków pieniężnych zgromadzonych na rachunku podatnika oraz dochodów z tytułu udziału w funduszach kapitałowych,
- zastąpienie odliczeń od podatku w ramach tzw. dużej ulgi budowlanej odliczeniami od dochodu odsetek od kredytów "mieszkaniowych",
- likwidację niektórych zwolnień przedmiotowych (dochody z tytułu świadczeń okolicznościowych i udostępniania pracownikowi lokalu mieszkalnego przez pracodawcę),
- ograniczenie odliczenia od podatku składki na ubezpieczenia zdrowotne do wysokości 7,75% podstawy wymiaru, bez względu na to w jakiej wysokości jest płacona przez podatnika.

      II. Projektowane zmiany nie budzą istotnych zastrzeżeń natury prawnej, chociaż można się w nich doszukać szeregu drobnych uchybień legislacyjnych. Ich konstrukcja jest zgodna z wymogami wynikającymi z dyrektyw Unii Europejskiej w zakresie opodatkowania dochodów.  Na samym początku należy jednakże stwierdzić, że nie powinien być akceptowany tryb wprowadzania tych zmian. Przede wszystkim tak pilny sposób wprowadzania zmian do bardzo
złożonej konstrukcji podatku dochodowego może spowodować uchwalenie przepisów w brzmieniu, które jest dalekie od doskonałości. Konsekwencje tego mogą być trudne do przewidzenia i to zarówno dla budżetu, jak i dla podatników. Brak stosownego vacatio legis skutkuje również i tym, że podatnicy są zaskakiwani zmianami w tym podatku, co na pewno narusza konstytucyjną zasadę państwa prawnego. Jednakże formalnie rzecz ujmując tryb rozpatrywania analizowanego projektu nie narusza postanowień art. 123 Konstytucji RP, który zakazuje uchwalania projektów ustaw podatkowych w trybie pilnym.

   Generalnie pozytywnie oceniając zmiany zawarte w analizowanym projekcie, należy jednak wskazać na pewne ich mankamenty.

  1) Zamrożenie progów podatkowych do końca 2004 roku spowoduje m. in., że wzrośnie, z uwagi na inflację, opodatkowanie dochodów osób fizycznych prowadzących działalność gospodarczą. Pogłębi to istniejące już zróżnicowanie obciążenia podatkiem dochodowym osób fizycznych i osób prawnych uzyskujących dochody z tego samego źródła - prowadzenia działalności gospodarczej. Na dodatek zamrożenie progów podatku dochodowego płaconego przez osoby fizyczne ma miejsce w sytuacji, gdy następuje zmniejszenie stawek podatku dochodowego od osób prawnych. Zgodnie z art. 19 ustawy o podatku dochodowym od osób prawnych stawka podatku w 2003 r. ma wynieść 24 %, a od początku 2004 r. - 22%. Tego typu sytuacja może być odbierana jako dyskryminacyjne opodatkowanie jednej grupy podatników, a mianowicie osób fizycznych prowadzących działalność gospodarczą. Zamrożenie progów dla tych osób, przy jednoczesnym obniżeniu stawek podatku dochodowego od osób prawnych, pogarsza sytuację tych pierwszych, a przez to kłóci się z konstytucyjną zasadą równości wobec prawa. Osobom fizycznym prowadzącym działalność gospodarczą nie pozostawiono przy tym dostatecznej ilości czasu na dostosowanie się do projektowanych zmian, np. poprzez zmianę formy organizacyjnej prowadzonej działalności gospodarczej. W efekcie osoby te mogą kwestionować ten tryb wprowadzenia zmian w systemie opodatkowania dochodu z tytułu prowadzenia działalności gospodarczej.

   2) Zamrożenie progów podatkowych wpłynie też, co nie zostało zauważone w uzasadnieniu projektu, na utrzymanie na tym samym poziomie kosztów uzyskania przychodu ze stosunku pracy. Koszty te, zgodnie z art. 22 ust. 2 i 2a ustawy o podatku dochodowym od osób fizycznych określa się w wysokości 0,25% kwoty stanowiącej górną granicę pierwszego przedziału skali podatkowej. Zamrożenie progów tej skali spowoduje więc i zamrożenie kwoty kosztów uzyskania przychodów ze stosunku pracy, co nie jest zgodne z celami zmian, o których mowa w uzasadnieniu projektu.

      3) W projektowanym  art. 26 b. ust. 1 pkt 4 użyte jest pojęcie "samodzielne mieszkanie spełniające wymagania określone w przepisach prawa budowlanego". W przepisach tych trudno jest się doszukać definicji "samodzielnego mieszkania" czy też  warunków, jakim powinno ono odpowiadać. Występujące tam pojęcie "pomieszczenie mieszkalne" i "pomieszczenie pomocnicze w mieszkaniu" nie pokrywa się jednak z pojęciem "samodzielne mieszkanie". Definicja "samodzielnego lokalu mieszkalnego" jest natomiast zawarta w ustawie o własności lokali i tam są też określone warunki jakim powinien ten lokal odpowiadać. Chcąc uniknąć wątpliwości interpretacyjnych należałoby w projektowanym art. 26b ust. 1 pkt 4 albo użyć określenia "samodzielny lokal mieszkalny" albo też bliżej zdefiniować "samodzielne mieszkanie".

     4) W projektowanym art. 26b ust. 2 pkt 4 mówi się o wszystkich "inwestycjach" wymienionych w ust. 1 tego przepisu. Nie wyjaśnia się przy tym, co należy rozumieć przez "inwestycję". Odliczenie może być stosowane, gdy "inwestycje" te zostały zakończone przed upływem trzech lat, licząc od końca roku kalendarzowego, w którym uzyskano pozwolenie na budowę. Ten warunek odliczenia ma sens, gdy odniesiemy go do budowy budynku mieszkalnego ( ust. 1 pkt 1) albo też do nadbudowy lub rozbudowy budynku (ust. 1 pkt 4). Motywuje on podatnika do zakończenia inwestycji w okresie 3 lat. Natomiast nie powinien być stosowany, wg mnie, do budynków i lokali, o których mowa w ust. 1 pkt 2 i 3. Te budynki i lokale są budowane nie przez podatnika, lecz przez spółdzielnie i przedsiębiorstwa budowlane, które następnie oferują je do sprzedaży. Podatnik nie ma wpływu na to, ile lat spółdzielnia budowała budynek mieszkalny, który on kupuje np. w 2002 roku. Nie powinien on zatem ponosić konsekwencji przekroczenia przez spółdzielnię wspomnianego okresu 3 lat.  Z projektowanego brzmienia przepisu wynika jednak, że 3 letni okres realizacji inwestycji dotyczy wszystkich budynków i lokali wymienionych a art. 26b ust. 1, a więc i tych które są budowane przez spółdzielnie i firmy budowlane. Jak się wydaje, powinien on być odnoszony tylko do inwestycji wymienionych w ust. 1 pkt 1 i 4.

    5) W projektowanym art. 26 b ust. 9 wskazuje się, że minister finansów ma określić wzór oświadczenia, "o którym mowa w ust. 2 pkt 3", a powinno być w - "ust. 2 pkt 5".

    6) W nowym art. 27 ust. 1 określono skalę podatkową na 2002 r., a w ust. 5 nakazano podwyższać przedziały dochodu podlegającego opodatkowaniu, ale dopiero od 2004 roku. W ten sposób "zapomniano" o skali podatkowej na rok 2003. Skala z projektowanej ustawy może być stosowana tylko w 2002 roku na co wskazuje wyrażenie: "...Podatek dochodowy za rok podatkowy 2002 (...) pobiera się od podstawy jego obliczenia według następującej skali: ... ." Chcąc, żeby miała zastosowanie w 2003 roku, trzeba zmienić powołany wyżej zapis przez dodanie " ... za rok podatkowy 2002 i 2003 ... ".

     7) Wprowadzenie nowego zwolnienia w art. 52a wymaga zmiany brzmienia obowiązującego art. 9 ustawy, gdzie jest mowa  tylko o zwolnieniach z art. 21 i 52. W tym przepisie trzeba dodać art. 52a, gdzie też są wymienione dochody nie podlegające opodatkowaniu.

     8) Nowy art. 52a może budzić spory interpretacyjne dotyczące jego zgodności ze sformułowaną w orzecznictwie Trybunału Konstytucyjnego zasadą niezmienności prawa podatkowego w trakcie roku podatkowego Szerzej na ten temat J. Oniszczuk, Podatki i inne daniny w orzecznictwie Trybunału Konstytucyjnego, Warszawa 2001, s. 114 i n.. W przepisie tym rok 2001 dzielony jest na dwa okresy - do ogłoszenia projektowanej ustawy i po tym ogłoszeniu. Odsetki od oszczędności zgromadzonych na podstawie umów zawartych do dnia ogłoszenia ustawy korzystają ze zwolnienia od podatku, natomiast odsetki od  oszczędności zgromadzonych na podstawie umów zawartych po ogłoszeniu podlegają opodatkowaniu. Tak więc zasady opodatkowania dochodów z lokat w 2001 r. zostały postanowieniami tej ustawy zróżnicowane w zależności od tego w jakim terminie podpisana została umowa z bankiem. Czy to jest jednakże zróżnicowanie zasad opodatkowania dochodów z lokat wprowadzone w trakcie roku podatkowego? Wskazuje na to fakt, że dochody z wszystkich lokat w roku 2001, zgodnie z obowiązującym do końca roku art. 21 ust. 1 pkt 5 ustawy o podatku dochodowym od osób fizycznych korzystają ze zwolnienia od podatku. Podatnik może się zatem spodziewać, że dochody z lokat założonych w 2001 r., bez względu na to, kiedy zostaną założone w styczniu czy też grudniu, będą traktowane na identycznych zasadach - tj. będą zwolnione od podatku. Nie znajduje dostatecznego uzasadnienia zwolnienie dochodów z lokaty założonej w październiku, a opodatkowanie dochodów z lokaty założonej w listopadzie, po ogłoszeniu ustawy. Podział tych lokat na dwie wyżej wymienione grupy jest więc zróżnicowaniem zasad opodatkowania dochodów z tych lokat, a przez to narusza zakaz zmiany prawa podatkowego w trakcie roku podatkowego. Z drugiej jednak strony można wskazywać, że opodatkowanie odsetek będzie miało miejsce dopiero w 2002 roku, a przez to nic się nie zmienia w zakresie opodatkowania tych odsetek uzyskanych w 2001 r. Jak się wydaje, obie te koncepcje mogą być logicznie uzasadnione, co w efekcie doprowadzi do niepotrzebnych sporów interpretacyjnych. Rozwiązaniem problemu byłoby wprowadzenie zwolnienia dochodów z lokat, które zostały założone (podpisane umowy) do końca roku 2001.

     9) W art. 3 ust. 2 projektowanej ustawy ograniczone zostało do końca roku 2004 prawo podatników do odliczania na "starych" zasadach wydatków mieszkaniowych od dochodu. Przywilej ten był przedmiotem orzeczenia Trybunału Konstytucyjnego, który stwierdził, że podatnikom, którzy w latach 1992-1996 nabyli prawo do odliczenia od dochodu wydatków na :
a) budowę budynku mieszkalnego,
b) budowę i rozbudowę budynku na cele mieszkalne,
c) przebudowę strychu, suszarni albo przystosowania innego pomieszczenia na cele mieszkalne
i po 1 stycznia 1997 r. dokonali dalszych wydatków na wymienione powyżej cele przysługuje prawo do odliczania tych wydatków na zasadach określonych w art. 26 ustawy o podatku dochodowym od osób fizycznych w brzmieniu obowiązującym przed 1 stycznia 1997 r. Problem ten przedstawia J. Marciniuk (red) - Podatek dochodowy od osób fizycznych, Warszawa 2000, s. 505 i n. Sejm w dniu 5 maja uchwalił ustawę, w której przyznał podatnikom, zgodnie z orzeczeniem Trybunału Konstytucyjnego, prawo do odliczania od dochodu wydatków mieszkaniowych aż do ich wyczerpania (Dz. U z 1998 r. Nr 74, poz. 784). Ustawa ta ma jednak, na podstawie projektowanego art. 12, utracić moc z dniem 1 stycznia 2002 r. Projektowane przepisy ograniczające możliwość odliczania od dochodu tych wydatków do końca 2004 r. są niezgodne z brzmieniem art. 26 obowiązującym do końca 1996 r. Jak należy sądzić, ograniczenie w czasie tych odliczeń (do końca 2004 r.) zostanie ponownie zakwestionowane przez Trybunał Konstytucyjny, tym bardziej, że projektodawca zdecydował się na usunięcie z systemu przepisów, które zostały wprowadzone w 1998 r. w wyniku realizacji orzeczenia tego organu.  W związku z tym należałoby zrezygnować z omawianego ograniczenia możliwości odliczania od dochodu wydatków mieszkaniowych i w ten sposób utrzymać "stare " zasady  dla tych wszystkich, którzy uprawnienia uzyskali przed 1 stycznia 1997 r.  Z projektowanego art. 12 trzeba byłoby wykreślić w pkt. 1 zwrot "...oraz z 1998 r. Nr 74, poz. 471)...".

    10) W art. 52b wprowadzono w istocie rzeczy nowy podatek od transferu za granicę środków pieniężnych. Istota tego podatku sprowadza się do tego, że każda osoba fizyczna przekazująca za granicę pieniądze będzie zobligowana do zapłacenia zryczałtowanego podatku w wysokości 2%. Podatek ten nie dotyczy zatem dochodu ani też przychodu w rozumieniu ustawy o podatku dochodowym od osób fizycznych. Projektowany art. 52b jest sprzeczny z obowiązującym art. 9 ust. 2,  art. 10 i przede wszystkim z art. 17, gdzie enumeratywnie wymieniono wszystkie rodzaje przychodów z kapitałów pieniężnych. Nie ma tam oczywiście kwot przekazywanych za granicę, o których mowa w art. 52b. Przepis ten, jako kreujący nowy podatek od transferu środków pieniężnych, powinien być usunięty z ustawy o podatku dochodowym od osób fizycznych, ponieważ nie dotyczy on przedmiotu tego podatku.
    Innego rodzaju mankamentem analizowanego przepisu jest sformułowanie: "... przekazywane za granicę przez osoby fizyczne nie prowadzące pozarolniczej działalności gospodarczej. " Chodzi tu zapewne o osoby fizyczne przekazujące za granicę środki nie związane z prowadzeniem przez nie pozarolniczej działalności gospodarczej. Zgodnie z projektowanym brzmieniem nie będą podlegały opodatkowaniu pieniądze z rachunku nie związanego z działalnością gospodarczą  przekazane za granicę przez osobę fizyczną prowadzącą działalność gospodarczą. Jeżeli zatem podatnik mający status przedsiębiorcy przekazuje pieniądze za granicę, to nie podlega opodatkowaniu, bez względu na to czy są to pieniądze z rachunku prywatnego, czy też utrzymywanego w związku z prowadzoną działalnością gospodarczą.   Projektodawca chcąc obciążyć tym podatkiem transfer środków nie związanych z działalnością gospodarczą powinien zmienić brzmienie art. 52b ust. 1.

     III.  W konkluzji należy stwierdzić, że projektowane zmiany nie zawierają nie dających się usunąć mankamentów natury prawnej. Rozważenia wymagają jednakże wyżej zasygnalizowane problemy, które w praktyce stosowania przepisów mogą być przedmiotem zainteresowania Trybunału Konstytucyjnego. Uwzględnienie propozycji zawartych w niniejszej opinii przyczyni się do wyeliminowania niektórych  wątpliwości interpretacyjnych mogących powstać na gruncie projektowanych przepisów.


Opracował: prof. dr hab. Leonard Etel



