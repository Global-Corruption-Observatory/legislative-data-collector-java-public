

Warszawa, 15 czerwca 2023 r.

Ocena skutków prawnych
regulacji zawartej w rządowym projekcie ustawy o zmianie ustawy – Prawo geologiczne i górnicze oraz niektórych innych ustaw
(druk sejmowy nr 3238)


I. Tezy
1. Oceniany projekt ustawy o zmianie ustawy – Prawo geologiczne i górnicze oraz niektórych innych ustaw ma w swoim założeniu realizować pięć głównych celów: (i) zwiększenie ochrony złóż kopalin w Polsce; (ii) wprowadzenie do ustawy Prawo geologiczne i górnicze instrumentów prawnych związanych z transformacją energetyczno-klimatyczną; (iii) zliberalizowanie i uporządkowanie przepisów regulujących działalność wykonywaną na podstawie ustawy Prawo geologiczne i górnicze; (iv) usprawnienie działalności organów nadzoru górniczego; (v) zapewnienie większej efektywności wykonywania zadań przez państwową służbę geologiczną.
2. Biorąc pod uwagę aktualne niedomogi w ochronie złóż kopalin w Polsce, istniejące wyzwania energetyczno-klimatyczne, oczekiwania przedsiębiorców wykonujących działalność geologiczną i górniczą, a także określone dysfunkcje i ograniczenia w działalności organów państwa w tym zakresie, tak zakreślone cele ocenianego projektu ustawy są niewątpliwe słuszne.
3. Proponowane w ocenianym projekcie ustawy zmiany legislacyjne (środki prawne) są na ogół w sensie merytorycznym trafnie dobrane dla realizacji przyjętych celów. Przewidziane w projekcie ustawy środki prawne zostały wypracowane na podstawie istniejących doświadczeń praktycznych oraz wiedzy naukowej i zawodowej (eksperckiej) i jako takie pozwalają w sposób rozsądny oczekiwać realizacji przyjętych celów.
4. Przepisy ocenianego projektu ustawy są spójne systemowo i nie prowadzą do hierarchicznych niezgodności w systemie prawa polskiego. Są one też w zdecydowanej większości zgodne z zasadami techniki prawodawczej.
5. Niniejsza opinia wskazuje na niektóre niedoskonałości lub braki merytorycznych rozwiązań przewidzianych w ocenianym projekcie ustawy oraz na kilka jego usterek techniczno-legislacyjnych.

II. Przedmiot oceny
Niniejsza ocena dotyczy przepisów zawartych w rządowym projekcie ustawy o zmianie ustawy – Prawo geologiczne i górnicze oraz niektórych innych ustaw (dalej: „Projekt”).[footnoteRef:1] Niniejsze opracowanie koncentruje się głównie na skutkach prawnych Projektu i nie stanowi wyczerpującej opinii prawnej. [1:  Projekt został wniesiony do Sejmu RP w dniu 5 maja 2023 r. i został mu nadany numer druku sejmowego 3238 (w IX kadencji Sejmu). Projekt, wraz z uzasadnieniem, Oceną Skutków Regulacji oraz innymi powiązanymi dokumentami, jest dostępny na stronie: https://orka.sejm.gov.pl/Druki9ka.nsf/0/3DCD6150EFBC9D68C12589B100434BEF/%24File/3238.pdf. Na temat prac nad Projektem przed skierowaniem go do Sejmu zob. informacje dostępne na stronie internetowej Rządowego Centrum Legislacji: https://legislacja.rcl.gov.pl/projekt/12352656. ]


III. Treść proponowanych w Projekcie regulacji prawnych oraz ich uzasadnienie
1. [Uwagi wprowadzające] Projekt przewiduje znowelizowanie tytułowej ustawy z dnia 9 czerwca 2011 r. Prawo geologiczne i górnicze[footnoteRef:2] (dalej: „Pgg”) oraz dwudziestu sześciu (26) innych ustaw, w tym m. in. ustawy z dnia 21 marca 1991 r. o obszarach morskich Rzeczypospolitej Polskiej i administracji morskiej[footnoteRef:3], ustawy z dnia 10 kwietnia 1997 r. – Prawo energetyczne[footnoteRef:4], ustawy z dnia 27 kwietnia 2001 r. – Prawo ochrony środowiska[footnoteRef:5], ustawy z dnia 27 marca 2003 r. o planowaniu i zagospodarowaniu przestrzennym[footnoteRef:6], ustawy z dnia 3 października 2008 r. o udostępnianiu informacji o środowisku i jego ochronie, udziale społeczeństwa w ochronie środowiska oraz o ocenach oddziaływania na środowisko[footnoteRef:7] (dalej: „ustawa środowiskowa”), ustawy z dnia 12 czerwca 2015 r. o systemie handlu uprawnieniami do emisji gazów cieplarnianych[footnoteRef:8] oraz ustawy z dnia 20 lipca 2017 r. – Prawo wodne.[footnoteRef:9] [2:  Tekst jedn. Dz. U. z 2023 r. poz. 633.]  [3:  Tekst jedn. Dz. U. z 2023 r. poz. 960.]  [4:  Tekst jedn. Dz. U. z 2022 r. poz. 1385, ze zm.]  [5:  Tekst jedn. Dz. U. z 2022 r. poz. 2556, ze zm.]  [6:  Tekst jedn. Dz. U. z 2023 r. poz. 977.]  [7:  Tekst jedn. Dz. U. z 2023 r. poz. 1094.]  [8:  Tekst jedn. Dz. U. z 2023 r. poz. 589.]  [9:  Tekst jedn. Dz. U. z 2022 r. poz. 2625, ze zm. Oprócz wymienionych wyżej ustaw Projekt zakłada ponadto znowelizowanie: ustawy z dnia 7 lipca 1994 r. – Prawo budowlane (tekst jedn. Dz. U. z 2023 r. poz. 682, ze zm.), ustawy z dnia 20 czerwca 1997 r. – Prawo o ruchu drogowym (tekst jedn. Dz. U. z 2023 r. poz. 1047.), ustawy z dnia 21 sierpnia 1997 r. o gospodarce nieruchomościami (tekst jedn. Dz. U. z 2023 r. poz. 344), ustawy z dnia 4 września 1997 r. o działach administracji rządowej (tekst jedn. Dz. U. z 2022 r. poz. 2512, ze zm.), ustawy z dnia 21 grudnia 2000 r. o żegludze śródlądowej (tekst jedn. Dz. U. z 2022 r. poz. 1097, ze zm.), ustawy z dnia 14 lutego 2003 r. o stopniach górniczych, honorowych szpadach górniczych i mundurach górniczych (tekst jedn. Dz. U. z 2020 r. poz. 1362), ustawy z dnia 28 marca 2003 r. o transporcie kolejowym (tekst jedn. Dz. U. z 2023 r. poz. 602, ze zm.), ustawy z dnia 10 kwietnia 2003 r. o szczególnych zasadach przygotowania i realizacji inwestycji w zakresie dróg publicznych (tekst jedn. Dz. U. z 2023 r. poz. 162), ustawy z dnia 12 lutego 2009 r. o szczególnych zasadach przygotowania i realizacji inwestycji w zakresie lotnisk użytku publicznego (tekst jedn. Dz. U. z 2023 r. poz. 979), ustawy z dnia 24 kwietnia 2009 r. o inwestycjach w zakresie terminalu regazyfikacyjnego skroplonego gazu ziemnego w Świnoujściu (tekst jedn. Dz. U. z 2023 r. poz. 924), ustawy z dnia 8 lipca 2010 r. o szczególnych zasadach przygotowania do realizacji inwestycji w zakresie budowli przeciwpowodziowych (tekst jedn. Dz. U. z 2021 r. poz. 1812), ustawy z dnia 14 grudnia 2012 r. o odpadach (tekst jedn. Dz. U. z 2022 r. poz. 699, ze zm.), ustawy z dnia 27 września 2013 r. o zmianie ustawy – Prawo geologiczne i górnicze oraz niektórych innych ustaw (Dz. U. z 2013 r. poz. 1238, ze zm.), ustawy z dnia 11 lipca 2014 r. o zmianie ustawy – Prawo geologiczne i górnicze oraz niektórych innych ustaw (Dz. U. z 2014 r. poz. 1133, ze zm.), ustawy z dnia 24 lipca 2015 r. o przygotowaniu i realizacji strategicznych inwestycji w zakresie sieci przesyłowych (tekst jedn. Dz. U. z 2022 r. poz. 273, ze zm.), ustawy z dnia 6 marca 2018 r. – Prawo przedsiębiorców (tekst jedn. Dz. U. z 2023 r. poz. 221, ze zm.), ustawy z dnia 5 lipca 2018 r. o ułatwieniach w przygotowaniu i realizacji inwestycji mieszkaniowych oraz inwestycji towarzyszących (tekst jedn. Dz. U. z 2021 r. poz. 1538, ze zm.), ustawy z dnia 22 lutego 2019 r. o przygotowaniu i realizacji strategicznych inwestycji w sektorze naftowym (tekst jedn. Dz. U. z 2022 r. poz. 1275, ze zm.) oraz ustawy z dnia 2 marca 2020 r. o szczególnych rozwiązaniach związanych z zapobieganiem, przeciwdziałaniem i zwalczaniem COVID-19, innych chorób zakaźnych oraz wywołanych nimi sytuacji kryzysowych (tekst jedn. Dz. U. z 2021 r. poz. 2095, ze zm.).]

Zmiany normatywne wprowadzane przez Projekt dotyczą wielu różnych zagadnień związanych z wykonywaniem oraz nadzorowaniem wykonywania w Polsce działalności geologicznej i górniczej. Zmiany te mają przede wszystkim na celu: (1) zwiększenie ochrony złóż kopalin w Polsce; (2) wprowadzenie do Pgg instrumentów prawnych związanych z transformacją energetyczno-klimatyczną; (3) zliberalizowanie i uporządkowanie przepisów regulujących działalność wykonywaną na podstawie Pgg; (4) usprawnienie działalności organów nadzoru górniczego; (5) zapewnienie większej efektywności wykonywania zadań przez państwową służbę geologiczną[footnoteRef:10]. [10:  Uzasadnienie Projektu, s. 1.]

Zmiany legislacyjne wprowadzane przez Projekt są bardzo liczne, gdyż cały Projekt liczy 100 stron tekstu normatywnego. Zmiany te oraz ich skutki prawne są poniżej przedstawiane w sposób syntetyczny i w sposób uporządkowany, tzn. wraz z przyporządkowaniem tych zmian do poszczególnych – wymienionych wyżej – pięciu celów Projektu.
2. [Zwiększenie ochrony złóż kopalin] Cel Projektu w postaci zwiększenia ochrony złóż kopalin jest realizowany w szczególności poprzez następujące przewidziane w Projekcie instrumenty legislacyjne: (1) wprowadzenie legalnej definicji „złoża strategicznego” (nowy art. 6 ust. 1 pkt 19a Pgg) oraz ustanowienie postępowania w sprawie uznania złoża za strategiczne (nowe art. 94a-b Pgg), a także utworzenie wykazu złóż strategicznych (nowy art. 94c Pgg); (2) zrygoryzowanie i uspójnienie zasad ujawniania złóż kopalin przez gminy i województwa w studiach uwarunkowań i kierunków zagospodarowania przestrzennego gmin, w miejscowych planach zagospodarowania przestrzennego oraz w planach zagospodarowania przestrzennego województw (nowelizowany art. 95 Pgg); (3) wprowadzenie obowiązku ustanawiania przez gminy zakazu trwałej zabudowy lub innego zagospodarowania obszarów złóż strategicznych w sposób, który wyłączyłby możliwość zagospodarowania złoża strategicznego w przyszłości (nowy art. 95a Pgg); (4) zwiększenie nadzoru wojewodów nad aktami planowania przestrzennego gmin w zakresie ujawniania w nich złóż kopalin oraz nad wprowadzaniem przez gminy zakazu trwałej zabudowy lub innego zagospodarowania obszarów złóż strategicznych (nowelizowany art. 96 Pgg); (5) wprowadzenie reguły, zgodnie z którą minister właściwy do spraw środowiska jest właściwy w zakresie uzgadniania projektu studium uwarunkowań i kierunków zagospodarowania przestrzennego gminy, projektu miejscowego planu zagospodarowania przestrzennego oraz projektu planu zagospodarowania przestrzennego województwa – w zakresie udokumentowanych złóż kopalin, które zostały uznane za złoża strategiczne, a także uzgadnia on w tym zakresie projekt decyzji o lokalizacji inwestycji celu publicznego oraz projekt decyzji o warunkach zabudowy i zagospodarowania terenu (nowy art. 161a Pgg); (6) podkreślenie roli zasad ochrony złóż kopalin jako determinant ustawowych przy sporządzaniu aktów i dokumentów zagospodarowania przestrzennego oraz przy realizacji inwestycji (nowelizowany art. 71 ustawy Prawo ochrony środowiska).
3. [Wprowadzenie do Pgg instrumentów prawnych realizacji transformacji energetyczno-klimatycznej] Kolejny ważny cel Projektu, jakim jest wprowadzenie do Pgg instrumentów prawnych związanych z transformacją energetyczno-klimatyczną, ma być zrealizowany przede wszystkim poprzez poszerzenie w Pgg możliwości podziemnego składowania dwutlenku węgla, co ma sprzyjać procesom dekarbonizacji, a także przez wprowadzenie do Pgg szczególnych przepisów dotyczących podziemnego bezzbiornikowego magazynowania wodoru, co jest ważne ze względu na istotną rolę wodoru w procesach dekarbonizacji.
De lege lata podziemne składowanie dwutlenku węgla jest dopuszczalne wyłącznie w celu przeprowadzenia projektu demonstracyjnego wychwytu i składowania dwutlenku węgla (art. 1 ust. 1 pkt 5 oraz art. 21 ust. 1a Pgg).[footnoteRef:11] Ograniczenie zakresu tej działalności wyłącznie do projektów demonstracyjnych, wraz z ustanowieniem określonych rygorów tej działalności, sprawiło, że do roku 2023 r. w Polsce nie zrealizowano żadnego tego rodzaju projektu.[footnoteRef:12] Projekt znosi to ustawowe ograniczenie, umożliwiając tym samym podziemne składowanie dwutlenku węgla również w innych celach niż przeprowadzenie projektu demonstracyjnego wychwytu i składowania dwutlenku węgla (zmiana art. 1 ust. 1 pkt 5 Pgg i uchylenie art. 21 ust. 1a Pgg).[footnoteRef:13] Ponadto Projekt wprowadza regułę, iż każda działalność w zakresie wydobywania węglowodorów ze złóż, prowadzona na podstawie koncesji na wydobywanie węglowodorów ze złóż albo decyzji inwestycyjnej, może być wykonywana w połączeniu z podziemnym składowaniem dwutlenku węgla (nowy art. 21 ust. 3a Pgg), co ma w swoim założeniu poszerzyć możliwości podziemnego składowania dwutlenku węgla (połączenie wydobywania węglowodorów z podziemnym składowaniem dwutlenku węgla będzie można uznawać za postać tzw. intensyfikacji wydobycia węglowodorów – zob. nowy art. 6 ust. 1 pkt 2b Pgg). Wprawdzie działalność w zakresie podziemnego składowania dwutlenku węgla nadal będzie działalnością koncesjonowaną (art. 21 ust. 1 pkt 5 Pgg), ale za to Projekt znosi ustawowy wymóg uzyskania koncesji na poszukiwanie lub rozpoznawanie kompleksu podziemnego składowania dwutlenku węgla (uchylany przez Projekt art. 21 ust. 1 pkt 1a Pgg). Co więcej, Projekt ustanawia zasadę, iż podmiot, który w wyniku wykonywania robót geologicznych rozpoznał kompleks podziemnego składowania dwutlenku węgla (na co po wejściu w życie Projektu podmiot ten nie będzie już musiał mieć koncesji, chyba że uzyskał ją już wcześniej) i udokumentował ten kompleks w stopniu umożliwiającym sporządzenie planu zagospodarowania podziemnego składowiska dwutlenku węgla, a także uzyskał decyzję zatwierdzającą dokumentację hydrogeologiczną oraz dokumentację geologiczno-inżynierską, względnie też zakończył eksploatację złoża węglowodorów albo jego części prowadzoną na podstawie koncesji na wydobywanie węglowodorów ze złoża albo decyzji inwestycyjnej, ma wyłączne prawo wystąpić z wnioskiem o udzielenie koncesji na podziemne składowanie dwutlenku węgla w udokumentowanej lub eksploatowanej przez siebie przestrzeni (nowy art. 21a Pgg). Jak bowiem wspomniano, na podziemne składowania dwutlenku węgla nadal będzie wymagana koncesja (art. 21 ust. 1 pkt 5 Pgg). [11:  Zgodnie z art. 1 ust. 3 Pgg, przez projekt demonstracyjny wychwytu i składowania dwutlenku węgla należy rozumieć przedsięwzięcie polegające na wychwytywaniu, przesyłaniu i podziemnym składowaniu dwutlenku węgla, spełniające kryteria dotyczące projektów demonstracyjnych określone w decyzji Komisji nr 2010/670/UE z dnia 3 listopada 2010 r. ustanawiającej kryteria i środki dotyczące finansowania komercyjnych projektów demonstracyjnych mających na celu bezpieczne dla środowiska wychwytywanie i geologiczne składowanie CO2 oraz projektów demonstracyjnych w zakresie innowacyjnych technologii energetyki odnawialnej realizowanych w ramach systemu handlu uprawnieniami do emisji gazów cieplarnianych we Wspólnocie, ustanowionego dyrektywą 2003/87/WE Parlamentu Europejskiego i Rady (Dz. Urz. UE 2010, L 290/39), które jest realizowane w celu sprawdzenia: 1) skuteczności i przydatności stosowania technologii wychwytu i składowania dwutlenku węgla w zakresie ograniczenia emisji dwutlenku węgla; 2) bezpieczeństwa stosowania technologii wychwytu i składowania dwutlenku węgla dla zdrowia i życia ludzi oraz dla środowiska; 3) potrzeby i zasadności dopuszczenia do stosowania technologii wychwytu i składowania dwutlenku węgla na skalę przemysłową.]  [12:  Uzasadnienie Projektu, s. 19.]  [13:  Projekt wprowadza przy tym legalną definicję podziemnego składowania dwutlenku węgla, opisującą tę działalność jako „zatłaczanie strumieni dwutlenku węgla do podziemnych formacji geologicznych w celu jego trwałego przechowywania oraz jego przechowywanie w taki sposób, aby uniemożliwić lub – w przypadku gdy nie jest to możliwe – w jak największym stopniu wyeliminować negatywne oddziaływanie na środowisko i zdrowie ludzkie oraz wszelkie zagrożenia dla nich” (nowy art. 6 ust. 1 pkt 5b Pgg).]

W odniesieniu do wprowadzanych przez Projekt nowych przepisów dotyczących podziemnego bezzbiornikowego magazynowania wodoru należy wspomnieć m. in. o tym, że podziemne bezzbiornikowe magazynowanie wodoru zostaje uznane przez Projekt za cel publiczny w rozumieniu ustawy o gospodarce nieruchomościami (nowy art. 6 pkt 8b ustawy o gospodarce nieruchomościami), a ponadto przedsiębiorca, który uzyskał koncesję na podziemne bezzbiornikowe magazynowanie wodoru będzie miał prawo żądać wykupu nieruchomości lub jej części położonej w obszarze górniczym, w zakresie niezbędnym do wykonywania zamierzonej działalności magazynowej (nowy art. 19 ust. 1 pkt 4a Pgg). Ważne jest też to, że złoża wodoru zostają uznane przez Projekt za objęte własnością górniczą, przysługującą Skarbowi Państwa (zmieniony art. 10 ust. 1 Pgg).
4. [Zliberalizowanie i uporządkowanie przepisów regulujących działalność wykonywaną na podstawie Pgg] W ramach przepisów Projektu mających na celu zliberalizowanie i uporządkowanie przepisów regulujących działalność wykonywaną na podstawie Pgg należałoby wskazać na następujące zmiany legislacyjne: (1) zmiana zakresu wyłączenia (zakresu niestosowania) ustawy Pgg do działalności polegającej na wykonywaniu wkopów oraz otworów wiertniczych o głębokości do 30 m w celu wykonywania ujęć wód podziemnych na potrzeby poboru wód podziemnych w ilości nieprzekraczającej 5 m3 na dobę: de lege lata Pgg nie ma zastosowania do tej działalności wykonywanej „poza obszarami górniczymi utworzonymi w celu wykonywania działalności metodą otworów wiertniczych” (obecny art. 3 pkt 2a Pgg), natomiast po wejściu w życie Projektu ustawy Pgg nie będzie się stosowało do wspomnianej wyżej działalności wykonywanej „poza obszarami górniczymi utworzonymi w celu wydobywania wód leczniczych lub solanek” (zmieniony art. 3 pkt 2a Pgg); (2) wprowadzenie przepisów umożliwiających rekonstrukcję zlikwidowanego otworu wiertniczego w celu wykorzystania ciepła Ziemi (nowe art. 85 ust. 4-8 Pgg); (3) uelastycznienie sposobu ustalania harmonogramu realizacji prac geologicznych we wniosku o udzielenie koncesji łącznej dla węglowodorów oraz w samej tej koncesji (zmieniony art. 49eb ust. 1 pkt 4 lit. b) Pgg oraz art. 49v pkt 3 Pgg); (4) uelastycznienie przepisów normujących umowę o współpracy podmiotów, które wspólnie wykonują działalność w zakresie poszukiwania, rozpoznawania lub wydobywania węglowodorów (zmienione art. 49zh ust. 2, art. 49zm, art. 49zq ust. 2, art. 49zr i art. 49zt Pgg oraz uchylone art. 49zj, art. 49zl, art. 49zn, art. 49zo, art. 49zs Pgg); (5) wyeliminowanie z Pgg określenia „jednostka naukowa”, w związku ze zniesieniem tej instytucji w ramach reformy szkolnictwa wyższego i nauki w roku 2018[footnoteRef:14] (zmieniony art. 49h ust. 3 pkt 4 Pgg oraz uchylone art. 49k ust. 1a i art. 49ka Pgg); (6) odformalizowanie przepisów dotyczących składania dokumentacji geologicznej do właściwego organu administracji geologicznej (zmienione art. 93 ust. 1 i 8 Pgg) oraz upoważnienie właściwego organu administracji geologicznej do wzywania do poprawy lub uzupełnienia przedłożonej mu dokumentacji geologicznej, która nie odpowiada wymaganiom prawa (nowy art. 93 ust. 10 Pgg); (7) zmiana definicji „roboty geologicznej” w celu wyeliminowania niektórych wątpliwości interpretacyjnych (zmieniony art. 6 ust. 1 pkt 11 Pgg); (8) doprecyzowanie zakresu stosowania Pgg do drążenia tuneli (zmieniony art. 2 ust. 1 pkt 4 Pgg); (9) ujednolicenie zakresu kompetencji organów administracji geologicznej w sprawach związanych z zatwierdzaniem projektów robót geologicznych i dokumentacji geologicznych dla obiektów jądrowych, poprzez powierzenie kompetencji w tym zakresie wyłącznie ministrowi właściwemu do spraw środowiska (nowy art. 161 ust. 3 pkt 11 Pgg); (10) wydłużenie okresu, w którym podmiotowi, który sfinansował prace geologiczne i doprowadził do uzyskania informacji geologicznej będzie przysługiwało prawo pierwszeństwa do ustanowienia na jego rzecz użytkowania górniczego (zmieniony art. 15 ust. 2 Pgg) oraz prawo do wyłącznego korzystania z informacji geologicznej (zmieniony art. 99 ust. 3 Pgg); (11) ograniczenie obowiązków informacyjnych przedsiębiorcy w zakresie przekazywania państwowej służbie geologicznej bieżących parametrów wydobywania węglowodorów ze złoża oraz informowania organu koncesyjnego o tym przekazaniu (zmieniony art. 49zc Pgg); (12) uproszczenie procedury dotyczącej dodatków do projektu robót geologicznych (nowy art. 80a ust. 3a Pgg); (13) zniesienie wymogu, aby już na etapie wydawania decyzji o środowiskowych uwarunkowaniach przedsięwzięcia związanego z wydobywaniem ze złóż kopalin objętych własnością górniczą istniała zgodność planowanej lokalizacji przedsięwzięcia z ustaleniami planu miejscowego, jeżeli plan ten został uchwalony (zmieniane art. 80 ust. 2 i 3 ustawy środowiskowej); (14) ułatwienie wykonywania robót geologicznych w zakresie regionalnych prac kartografii geologicznej oraz sporządzania projektu tych robót (nowy art. 85ab Pgg); (15) uchylenie możliwości poprzedzenia ustanowienia użytkowania górniczego przetargiem, ze względu na niestosowanie tego trybu w praktyce (uchylony art. 14 Pgg); (16) wprowadzenie możliwości utrzymywania i w sposób niezwiązany z wydobywaniem kopaliny ze złoża wykorzystywania podziemnej części likwidowanych zakładów górniczych niezbędnej do prowadzenia ruchu innych zakładów górniczych, co da przedsiębiorcy górniczemu możliwość zawarcia umowy użytkowania górniczego w tym zakresie (nowy art. 2 ust. 1 pkt 1a Pgg); (17) zliberalizowanie zasad sporządzania projektu robót geologicznych dla obszarów morskich (zmieniony art. 79 ust. 1a Pgg); (18) liczne zmiany porządkujące, uspójniające i upraszczające w przepisach o koncesjach (dział III Pgg). [14:  Zob. ustawę z dnia 20 lipca 2018 r. – Prawo o szkolnictwie wyższym i nauce (tekst jedn. Dz. U. z 2023 r. poz. 742) oraz ustawę z dnia 3 lipca 2018 r. – Przepisy wprowadzające ustawę – Prawo o szkolnictwie wyższym i nauce (Dz. U. z 2018 r. poz. 1669, ze zm.).]

5. [Usprawnienie działalności organów nadzoru górniczego] Zakładany przez Projekt cel w postaci usprawnienia działalności organów nadzoru górniczego ma dotyczyć wielu różnych aspektów działalności tych organów. W szczególności usprawnienie to ma się dokonać poprzez: (1) włączenie organów nadzoru górniczego w proces uzgadniania decyzji o wygaszeniu koncesji udzielanych przez starostę (zmieniany art. 39 ust. 2 Pgg); (2) nałożenie na organ koncesyjny obowiązku uzyskania opinii organu nadzoru górniczego w zakresie dotyczącym projektu zagospodarowania złoża (nowy art. 23 ust. 2b Pgg); (3) zwiększenie i doprecyzowanie uprawnień organów nadzoru górniczego w procesie stwierdzania posiadania kwalifikacji górniczych, obejmujących kwalifikacje do wykonywania czynności w kierownictwie (tj. w kierownictwie ruchu lub w kierownictwie działu ruchu) lub w dozorze (tj. w dozorze lub w wyższym dozorze) ruchu zakładu górniczego lub zakładu (zmieniane art. 53, art. 54, art. 55, art. 57, art. 58, art. 60, art. 61 oraz art. 69a Pgg); (4) zwiększenie uprawnień nadzorczych organów nadzoru górniczego nad szkoleniami w górnictwie w zakresie znajomości przepisów i zasad bezpieczeństwa i higieny pracy (zmieniany art. 112 ust. 4 i 5 Pgg oraz nowe art. 112 ust. 4a, 6-8 Pgg); (5) zwiększenie uprawnień organów nadzoru górniczego w procesie sprawowania nadzoru i kontroli nad ruchem zakładów górniczych (nowe art. 174 ust. 4 i 5 oraz art. 175a Pgg); (6) zwiększenie uprawnień organów nadzoru górniczego w procesie wykrywania i sankcjonowania przypadków nielegalnej eksploatacji (zmieniane art. 4 ust. 3 i 4, art. 143 ust. 1 i 3 Pgg, nowy art. 143 ust. 1a i 2a Pgg); (7) przydanie organom nadzoru górniczego uprawnień oskarżyciela publicznego w rozumieniu przepisów ustawy z dnia 24 sierpnia 2001 r. – Kodeks postępowania w sprawach o wykroczenia[footnoteRef:15] w sprawach o wykroczenia, o których mowa w dziale XI Pgg (nowy art. 189a Pgg). [15:  Tekst jedn. Dz. U. z 2022, poz. 1124]

6. [Zapewnienie większej efektywności wykonywania zadań przez państwową służbę geologiczną] Cel Projektu w postaci zapewnienia większej efektywności wykonywania zadań przez państwową służbę geologiczną jest w Projekcie realizowany poprzez następujące zmiany legislacyjne i instytucjonalne: (1) włączenie do zadań państwowej służby geologicznej (której zadania wykonuje Państwowy Instytut Geologiczny – Państwowy Instytut Badawczy) zadań państwowej służby hydrogeologicznej (zmieniane art. 349 ust. 8, art. 369 ust. 1 oraz art. 381 ust. 1 ustawy Prawo wodne) i przypisanie ich jako sprawy działowi środowisko będącemu działem administracji rządowej (zmieniany art. 11 ust. 1 pkt 5 ustawy o działach administracji rządowej); (2) przydanie państwowej służbie geologicznej uprawnienia do rozpoznania budowy geologicznej kraju oraz ustalenia zasobów złóż kopalin objętych własnością górniczą na podstawie projektu robót geologicznych (nowy art. 79 ust. 1b Pgg); (3) zobowiązanie każdego, w czyim posiadaniu znajdują się dokumenty lub inne nośniki, na których jest zapisana informacja geologiczna, do której prawa przysługują Skarbowi Państwa, do udostępnienia tych dokumentów lub nośników na wezwanie państwowej służby geologicznej w celu wykonania kopii we własnym zakresie przez państwową służbę geologiczną albo wydania kopii za zwrotem uzasadnionych i racjonalnych kosztów ich wykonania (nowy art. 98a Pgg); (4) usunięcie z katalogu zadań państwowej służby geologicznej dokonywania sprawdzenia prawidłowości poboru próbek z wykonania robót geologicznych oraz wykonywania innych czynności pomocniczych na podstawie odrębnego upoważnienia właściwego organu administracji geologicznej (uchylany art. 162 ust. 1 pkt 11 Pgg); (5) poszerzenie planu prac sporządzanych corocznie przez państwową służbę geologiczną o wszystkie prace realizowane przez tę służbę, a konkretnie o zadania państwa w zakresie geologii powierzane jej przez ministra właściwego do spraw środowiska (zmieniany art. 163 ust. 4 Pgg); (6) przydanie państwowej służbie geologicznej nowych uprawnień i obowiązków w związku z realizowaniem przez nią zadań Krajowego Administratora Podziemnych Składowisk Dwutlenku Węgla (nowe art. 163a ust. 2 pkt 1a i art. 163c ust. 1a Pgg oraz art. 68 Projektu); (7) uznanie sporządzania projektów robót geologicznych i dokumentacji geologicznych oraz ich sprawdzania przez osoby zatrudnione w podmiocie pełniącym państwową służbę geologiczną za praktykę zawodową uprawniającą do ubiegania się o kwalifikacje geologa (zmieniany art. 52 ust. 8 Pgg).
Oprócz przepisów zmieniających (art. 1-27 Projektu), Projekt zawiera przepisy przejściowe (art. 28-48, art. 51-52, art. 54-65 i art. 71 Projektu), przepisy dostosowujące (art. 49-50, art. 53 i art. 66 Projektu), przepisy o limitach wydatków (art. 67-70) oraz przepis o wejściu w życie (art. 72 Projektu).

IV. Podmioty, na które będzie oddziaływać regulacja zawarta w Projekcie
Regulacja prawna zamieszczona w Projekcie będzie oddziaływać między innymi na następujące podmioty.[footnoteRef:16] [16:  Przy wskazywaniu poniżej podmiotów objętych oddziaływaniem Projektu wykorzystano w niniejszej opinii analizę zawartą w Ocenie Skutków Regulacji, przedłożoną wraz z Projektem (zob. punkt 4 Oceny Skutków Regulacji).]

Po pierwsze, Projekt będzie oddziaływał na ministra właściwego do spraw środowiska. W szczególności, po wejściu w życie Projektu będzie on sprawował nadzór nad państwową służbą hydrogeologiczną zintegrowaną z państwową służbą geologiczną, a także uzyska wiele uprawnień w zakresie ochrony złóż kopalin, w tym w szczególności kopalin strategicznych.
Po drugie, Projekt będzie oddziaływał na ministra właściwego do spraw gospodarki wodnej, który utraci nadzór nad państwową służbą hydrogeologiczną.
Po trzecie, Projekt będzie oddziaływał na Państwowy Instytut Geologiczny – Państwowy Instytut Badawczy, który pełni w Polsce państwową służbę geologiczną (wykonuje zadania państwowej służby geologicznej)[footnoteRef:17], a także wykonuje zadania Krajowego Administratora Podziemnych Składowisk Dwutlenku Węgla.[footnoteRef:18] Państwowy Instytut Geologiczny przejmie na podstawie Projektu wykonywanie państwowej służby hydrogeologicznej, a ponadto uzyska inne jeszcze nowe zadania i kompetencje, w obu powyższych rolach (tj. państwowej służby geologicznej i Krajowego Administratora Podziemnych Składowisk Dwutlenku Węgla). [17:  Zob. art. 163 ust. 1 Pgg.]  [18:  Zob. art. 163b Pgg.]

Po czwarte, Projekt będzie oddziaływał na gminy. Na podstawie Projektu gminy zostaną obciążone dodatkowymi obowiązkami, związanymi głównie z ujawnianiem w przyjmowanych przez nie aktach planowania przestrzennego złóż strategicznych oraz z wydawaniem opinii w sprawie uznania złoża kopaliny za złoże strategiczne.
Po piąte, Projekt będzie oddziaływał na wojewodów, zwłaszcza poprzez doprecyzowanie ich uprawnień nadzorczych wobec aktów planowania przestrzennego gmin w zakresie złóż strategicznych oraz poprzez zagrożenie wojewodów karą pieniężną za zwłokę w realizacji tych uprawnień nadzorczych.
Po szóste, Projekt będzie oddziaływał na organy administracji geologicznej, którymi są: 1) minister właściwy do spraw środowiska; 2) marszałkowie województw; 3) starostowie (art. 156 ust. 1 Pgg), będące jednocześnie organami koncesyjnymi (art. 22 Pgg). Organy te uzyskają na podstawie Projektu nowe kompetencje, w tym zwłaszcza w zakresie złóż strategicznych.
Po siódme, Projekt będzie oddziaływał na organy nadzoru górniczego, którymi są: Prezes Wyższego Urzędu Górniczego oraz dyrektorzy okręgowych urzędów górniczych (art. 164 ust. 1 Pgg). Na podstawie Projektu organy te uzyskają szereg nowych kompetencji umożliwiających im bardziej efektywny nadzór nad działalnością zakładów górniczych, nad szkoleniem w górnictwie, nad nielegalną eksploatacją i w innych jeszcze obszarach.
Po ósme, Projekt będzie oddziaływał na przedsiębiorców prowadzących działalność geologiczną i górniczą na podstawie Pgg. Na podstawie Projektu przedsiębiorcy ci uzyskają w prowadzonej działalności nowe uprawnienia (np. szersza możliwość podziemnego składowania węgla, możliwość intensyfikacji wydobycia węglowodorów) oraz ułatwienia (np. odformalizowanie niektórych postępowań administracyjnych  z ich udziałem), a także zwiększą się możliwości zatrudniania przez nich bardziej wykfalifikowanych pracowników, z związku ze zmianami Projektu dotyczącymi szkolenia w górnictwie.
Po dziewiąte, Projekt będzie oddziaływał na osoby wykonujące czynności w ruchu zakładu górniczego, o których mowa w art. 112 ust. 2 Pgg, zatrudnione w zakładach górniczych. Przepisy Projektu zmierzają mianowicie do podwyższenia merytorycznego poziomu szkoleń, w których muszą uczestniczyć te osoby.
Po dziesiąte, Projekt będzie oddziaływał na osoby wykonujące czynności wskazane w art. 53 ust. 1 Pgg[footnoteRef:19] lub ubiegające się o stwierdzenie kwalifikacji do wykonywania tych czynności. Projekt przydaje tym osobom nowe uprawnienia w procesie stwierdzania ich kwalifikacji oraz porządkuje i ujednolica wymagania w tym zakresie. Ma to m. in. dać tym osobom możliwość łatwiejszej zmiany miejsca pracy na inny zakład górniczy oraz możliwość lepszego kształtowania swojej kariery zawodowej.  [19:  Chodzi mianowicie o osoby wykonujące czynności: 1) kierownika i zastępcy kierownika ruchu zakładu górniczego albo zakładu oraz kierownika i zastępcy kierownika działu ruchu zakładu górniczego albo zakładu w: a) podziemnych zakładach górniczych, b) zakładach górniczych prowadzących podziemne bezzbiornikowe magazynowanie substancji metodą podziemną, c) zakładach górniczych prowadzących podziemne składowanie odpadów metodą podziemną, d) zakładach prowadzących działalność określoną w art. 2 ust. 1 Pgg, e) odkrywkowych zakładach górniczych, f) zakładach górniczych wydobywających kopaliny otworami wiertniczymi, g) zakładach górniczych prowadzących podziemne bezzbiornikowe magazynowanie substancji metodą otworową, h) zakładach górniczych prowadzących podziemne składowanie odpadów metodą otworową, i) zakładach górniczych prowadzących podziemne składowanie dwutlenku węgla, j) zakładach wykonujących roboty geologiczne, o których mowa w art. 86 Pgg, 2) w wyższym dozorze ruchu zakładu górniczego albo zakładu w: a) podziemnych zakładach górniczych, b) odkrywkowych zakładach górniczych, c) zakładach górniczych wydobywających kopaliny otworami wiertniczymi, d) zakładach górniczych prowadzących podziemne składowanie dwutlenku węgla, e) zakładach wykonujących roboty geologiczne, o których mowa w art. 86 Pgg, 3) w dozorze ruchu podziemnego zakładu górniczego, 4) mierniczego górniczego, 5) geologa górniczego, 6) geofizyka górniczego w podziemnych zakładach górniczych, 7) kierownictwa w podmiotach zawodowo trudniących się ratownictwem górniczym, 8) specjalistyczne w ruchu zakładu górniczego.]

Po jedenaste, Projekt będzie oddziaływał na jednostki prowadzące szkolenia osób wykonujących czynności w ruchu zakładu górniczego: jednostki te będą musiały uzyskać decyzję właściwego organu nadzoru górniczego stwierdzającą spełnianie przez nie warunków ustawowych.[footnoteRef:20]  [20:  Zob. nowy art. 112 ust. 4a Pgg w brzmieniu przewidzianym w Projekcie.  ]

Po dwunaste, Projekt będzie oddziaływał na podmioty korzystające z usług wodnych w postaci poboru wód podziemnych oraz wód powierzchniowych. Podmioty te dotknie zmiana sposobu obliczania opłaty stałej za pobór wód podziemnych lub wód powierzchniowych (zob. zmiany w art. 270 ust. 6, art. 271 ust. 2 i 3 oraz art. 274 pkt 1 Prawa wodnego, przewidziane w art. 23 pkt 3-5 Projektu; chodzi tu głównie o wyeliminowanie trudności praktycznych w obliczaniu tych opłat na podstawie dotychczasowych przepisów[footnoteRef:21]). [21:  Zob. szerzej wyjaśnienia podane w uzasadnieniu Projektu, s. 87-89.]


V. Uwagi dodatkowe
1. [Zasadność zwiększenia poziomu ochrony złóż kopalin w Polsce] Przyjęty w Projekcie cel w postaci zwiększenia ochrony złóż kopalin w Polsce jest ze wszech miar trafny i wychodzi naprzeciw postulatom zgłaszanym od dawna w debacie publicznej, naukowej i eksperckiej. W szczególności, cel ten realizuje wskazania Najwyższej Izby Kontroli (NIK), która w roku 2017 przeprowadziła kontrolę gospodarki złożami strategicznych surowców kopalnych w Polsce (wyniki tej kontroli opublikowano w roku 2018).[footnoteRef:22] NIK stwierdziła wówczas, że dotychczas nie został stworzony w Polsce system gospodarowania złożami kopalin, obejmujący plan zagospodarowania najistotniejszych dla gospodarki złóż kopalin, a także zasady ich eksploatacji i ochrony. Ponadto organy gmin nie wywiązywały się ze swoich ustawowych obowiązków, do których należało uwzględnienie udokumentowanych złóż kopalin w studium uwarunkowań i kierunków zagospodarowania przestrzennego oraz miejscowych planach zagospodarowania przestrzennego. W tych dokumentach planistycznych określających politykę przestrzenną gmin nie wskazywano kierunków zagospodarowania części złóż, w tym złóż węgla brunatnego, uznanych w polityce energetycznej państwa jako strategiczne. Uniemożliwiało to kształtowanie polityki zrównoważonego rozwoju. Także system koncesjonowania nie zapewniał skutecznej realizacji polityki państwa w zakresie zagospodarowywania złóż kopalin ze względu na brak polityki tego dotyczącej oraz nieprawidłowości w procedurach udzielania koncesji. Nieprawidłowości w działaniu administracji rządowej i samorządowej spowodowały, że w praktyce nie funkcjonował system ochrony strategicznych złóż i nie było planu wykorzystania takich złóż dla gospodarki w ramach prowadzenia racjonalnej polityki koncesyjnej, określającej cele państwa w zakresie eksploatacji złóż z uwzględnieniem ochrony środowiska.[footnoteRef:23] W związku z powyższym NIK sformułowała szereg wniosków pokontrolnych, w tym wniosków de lege ferenda.[footnoteRef:24] [22:  Informacja o wynikach kontroli: Gospodarka złożami strategicznych surowców kopalnych, KGP.430.020.2017, Nr ewid. 166/2017/P/17/015/KGP, Warszawa 2018, informacja dostępna na stronie: https://www.nik.gov.pl/kontrole/P/17/015/. ]  [23:  Ibidem, s. 7.]  [24:  NIK wnioskowała wówczas przede wszystkim o wskazanie tego, które złoża kopalin są strategiczne dla polskiej gospodarki oraz określenie sposobu zabezpieczenia na potrzeby ich eksploatacji. Ponadto NIK wnioskowała o: (1) zapewnienie skutecznego systemu nadzoru ministra, będącego organem administracji geologicznej, nad realizacją obowiązku uwzględnienia w planowaniu przestrzennym ochrony złóż kopalin; (2) stworzenie narzędzi umożliwiających ministrowi właściwemu do spraw gospodarki zasobami naturalnymi monitorowanie faktycznego sposobu zagospodarowania obszarów występowania nieeksploatowanych złóż kopalin, objętych własnością górniczą Skarbu Państwa; (3) przegląd procedur związanych z udzielaniem koncesji na rozpoznawanie, poszukiwanie oraz wydobycie kopalin oraz wprowadzenie odpowiednich mechanizmów usprawniających te procedury, w tym eliminujących przewlekłość postępowań koncesyjnych oraz innych wymaganych przy tym czynności (ibidem, s. 12).]

Warto zauważyć, że Projekt w dużej mierze implementuje wspomniane wnioski sformułowane przez NIK w zakresie zwiększonej ochrony złóż kopalin.[footnoteRef:25]  [25:  Zob. uzasadnienie Projektu, s. 1-3.]

Również w piśmiennictwie naukowym od lat zwracano uwagę, że złoża kopalin w Polsce, zwłaszcza te dotąd nieeksploatowane, są niedostatecznie chronione, w tym w szczególności nie są wystarczająco chronione w procesach planowania i zagospodarowania przestrzennego, co skłaniało przedstawicieli środowiska naukowego do wysuwania konkretnych postulatów w tym zakresie.[footnoteRef:26] Ochrona złóż kopalin w planowaniu i zagospodarowaniu przestrzennym polega m. in. na ujawnianiu w aktach planowania przestrzennego występujących na danym terenie złóż kopalin oraz na ewentualnym wprowadzaniu ograniczeń w zabudowie takich terenów, co powinno następować w bliskim współdziałaniu gmin z administracją geologiczną: w tym zakresie praktyka w Polsce często odbiegała i odbiega od przepisów prawa, i to już od dziesięcioleci (np. nieujawnianie złóż kopalin w aktach planistycznych, nieprzestrzeganie wprowadzanych w tych aktach ograniczeń w zagospodarowaniu terenów występowania złóż kopalin).[footnoteRef:27]  [26:  Zob. np. D. Trela, Ochrona złóż kopalin w planowaniu i zagospodarowaniu przestrzennym, Poznań 2019, rozprawa doktorska, dostępna na stronie: https://repozytorium.amu.edu.pl/handle/10593/25299; J. A. Stefanowicz, Potrzeba stworzenia nowych uwarunkowań prawnych oraz regulacji planowania przestrzennego i rozwoju przy rozpoznawaniu i dokumentowaniu złóż, Górnictwo Odkrywkowe 2019, nr 2, s. 43 i n.  ]  [27:  Np. A. Lipiński, Instrumenty prawne ochrony złóż kopalin, Prawne Problemy Górnictwa 1991, nr 14, s. 161-163; tenże, Niektóre problemy planowania przestrzennego w związku z działalnością regulowaną prawem geologicznym i górniczym, Studia Iuridica Agraria 2012, nr 10, s. 175 i n.]

Należy pamiętać, że ochrona złóż kopalin oraz dbanie o jej stałe podnoszenie ma kolosalne znaczenie dla polskiej gospodarki, ze względu na rosnące zapotrzebowanie gospodarcze na wiele surowców mineralnych, które z różnych względów nie są w Polsce górniczo eksploatowane, choć wiadomo, że w określonych miejscach tu występują. Lepsze rozpoznanie i udokumentowanie złóż takich kopalin oraz zaktywizowanie ich wydobywania staje się dla polskiej gospodarki absolutną koniecznością, zwłaszcza z uwagi na problemy z ich dalszym importowaniem implikowane zakłóceniami w łańcuchach dostaw, powodowanymi m. in. sytuacją geopolityczną, w tym wojną na Ukrainie.[footnoteRef:28] Polska ma wiele potrzebnych surowców mineralnych, ale są one niestety niedostatecznie rozpoznane i udokumentowane oraz nie są wydobywane. Problemem jest również niewykorzystywanie zasobów kopalin w złożu, z którego część kopalin wydobyto, lecz zaniechano eksploatacji pozostałej części złoża, często z przyczyn formalno-prawnych (np. wygaśnięcie koncesji).[footnoteRef:29]  [28:  K. Szamałek, S. Mazurek, K. Zglinicki, Polityka państwa w zakresie dokumentowania geologicznego i promocji wykorzystania złóż niezagospodarowanych, Górnictwo Odkrywkowe 2022, nr 1, s. 4 i n. Jak zauważają powołani autorzy: „Złoża kopalin będące źródłem surowców krytycznych, strategicznych czy kluczowych są przedmiotem szczególnej troski i uwagi świata polityki oraz gospodarki. Wynika to z istotności i niezbędności tych surowców dla gospodarki (a w związku z tym i złóż kopalin jako źródeł pozyskiwania surowców). Analizę istotności surowców mineralnych należy rozpatrywać w kontekście realnego zapotrzebowania społeczeństwa, gospodarki oraz struktur militarno-obronnych. Napięta sytuacja geopolityczna w Europie Środkowo-Wschodniej sprawia, że Polska powinna pilnie podjąć działania zmierzające do ustalenia dostępności surowców – w zakresie ponownej rewaluacji krajowej bazy surowców mineralnych oraz określenia nowych kierunków importu poprzez dywersyfikację źródeł dostaw. W perspektywie długookresowej należy przyjąć, że globalne łańcuchy dostaw ulegną zmianie, co skutkować będzie ograniczonym dostępem do wielu surowców niezbędnych dla krajowej gospodarki. [pominięto odwołania do literatury – przyp. M. Sz.]” (ibidem, s. 5). W tym kontekście powołani autorzy wskazują m. in. na takie surowce, dotychczas eksportowane na rynki światowe przez Rosję, jak: nikiel, platynowce, potas.]  [29:  M. Nieć, R. Uberman, W. Naworyta, R. Uberman, Przyczyny i skutki pozostawiania w złożach niewykorzystanych zasobów kopalin, Przegl¹d Geologiczny 2018, vol. 66, nr 3, s. 166 i n. ]

Trzeba przy tym mieć na uwadze, że ochrona złóż kopalin ma i powinna mieć charakter holistyczny, w tym sensie, że powinna być urzeczywistniana zarówno na etapie przed wydobywaniem złóż kopalin (w tym poprzez prawidłowe ich udokumentowanie), jak też na etapie wydobywania kopaliny ze złoża, a także po zakończeniu eksploatacji złoża.[footnoteRef:30] [30:  J. Murzydło, Ochrona złóż kopalin – wybrane zagadnienia, Przegląd Geologiczny 2020, vol. 68, nr 12, s. 862.]

Projekt czyni wiele dla podwyższenia w Polsce standardów ochrony złóż kopalin, zwłaszcza w zakresie złóż strategicznych. Niemniej w tym względzie wiele jeszcze pozostaje do zrobienia, także w płaszczyźnie legislacyjnej (np. wprowadzenie instytucjonalnej ochrony zasobów złóż perspektywicznych i obszarów prognostycznych[footnoteRef:31], stworzenie zachęt dla inwestorów do zagospodarowywania złóż kopalin przez zmianę prawnych zasad udostępniania i wykorzystania informacji geologicznej[footnoteRef:32]). [31:  J. A. Stefanowicz, Potrzeba stworzenia nowych uwarunkowań prawnych…, op. cit., s. 48; tenże, Polityka surowcowa – ochrona obszarów prognostycznych i perspektywicznych złóż kopalin dla rozwoju kraju w świetle regulacji zintegrowanego zarządzania przestrzenią, Zeszyty Naukowe Instytutu Gospodarki Surowcami Mineralnymi i Energią Polskiej Akademii Nauk 2018, nr 106, s. 163 i n.]  [32:  K. Szamałek, S. Mazurek, K. Zglinicki, Polityka państwa w zakresie dokumentowania geologicznego i promocji wykorzystania złóż niezagospodarowanych, op. cit., s. 8.]

2. [Zasadność wprzęgnięcia ustawy Pgg do procesów transformacji energetyczno-klimatycznej] Bardzo obiecującym i zasługującym na pozytywną ocenę aspektem Projektu jest szersze włączenie do ustawy Pgg instrumentów wspierających transformację energetyczno-klimatyczną. Najważniejszym elementem globalnego procesu tej transformacji jest ograniczanie emisji gazów cieplarnianych, zwłaszcza dwutlenku węgla.[footnoteRef:33] Ta dekarbonizacja gospodarki światowej, w tym europejskiej i polskiej, jest w wielu jej sektorach trudna do przeprowadzenia i dlatego tak istotną rolę mogą w tym procesie odegrać nowe rozwiązania technologiczne obniżające emisyjność, takie jak np. technologia sekwestracji dwutlenku węgla (ang. carbon capture and storage, akronim: „CCS”). Proces ten może występować w różnych postaciach, w tym pod postacią geologicznego składowania dwutlenku węgla. Geologiczne składowanie dwutlenku węgla obejmuje trzy zasadnicze stadia: wychwyt dwutlenku węgla, jego transport oraz następnie składowanie. W ten sposób wychwycony dwutlenek węgla nie zostaje uwolniony do atmosfery ziemskiej, lecz jest trwale przechowywany pod ziemią, dzięki czemu zapobiega się niepożądanym emisjom tego gazu cieplarnianego.[footnoteRef:34] [33:  Zob. np. Ograniczanie emisji CO2. Przeciwdziałanie zmianom klimatu, red. I. Majchrzak-Kucęba, A. Ściubidło, Częstochowa 2016, passim; M. Popkiewicz, Zrozumieć transformację energetyczną. Od depresji do wizji albo jak wykopywać się z dziury, w której jesteśmy, Katowice 2022, passim.]  [34:  P. Mikusek, Regulacje prawne sekwestracji dwutlenku węgla jako bariera do dekarbonizacji krajowej gospodarki gazowej, internetowy Kwartalnik Antymonopolowy i Regulacyjny 2022, vol. 11, nr 2, s. 12-13, artykuł dostępny na stronie: https://ikar.wz.uw.edu.pl/images/numery/ikar_2_11/iKAR_211-22_4-PMikusek.pdf. ]

De lege lata w Polsce istnieją liczne bariery regulacyjne dla rozwoju technologii CCS, w tym bariery w ustawie Pgg. Należą do nich: możliwość realizacji projektów CCS wyłącznie jako projektów demonstracyjnych; brak wyłączenia spod wymogów Pgg mniejszych instalacji; zbyt duża swoboda decyzyjna organu koncesyjnego przy ustanawianiu, w postępowaniu w sprawie udzielenia koncesji na podziemne składowanie dwutlenku węgla, zabezpieczeń realizacji obowiązków związanych z eksploatacją i likwidacją podziemnego składowania dwutlenku węgla; brak unormowania zasad zatłaczania dwutlenku węgla celem jego magazynowania oraz procesu intensyfikacji wydobycia węglowodorów ze złoża; istnienie niezasadnego obowiązku określania źródeł pochodzenia dwutlenku węgla, który ma zostać zatłoczony; zbyt długi, bo aż 20-letni okres oczekiwania na przekazanie odpowiedzialności za zamknięte składowisko dwutlenku węgla do Krajowego Administratora Podziemnych Składowisk Dwutlenku Węgla; zbyt kosztowne zasady rozliczania wycieków dwutlenku węgla ze składowiska.[footnoteRef:35] Należy z zadowoleniem przyjąć fakt, że Projekt znosi wiele z tych barier regulacyjnych w ustawie Pgg, choć niestety nie wszystkie, a ponadto Projekt wciąż utrzymuje barierę dla rozwoju tej działalności istniejącą w ustawie Prawo energetyczne. Mianowicie, z treści art. 11m ust. 1 ustawy Prawo energetyczne wynika, że przesyłanie dwutlenku węgla jest dozwolone jedynie za pomocą „sieci transportowej dwutlenku węgla”, a więc za pomocą rurociągów.[footnoteRef:36] Tymczasem z techniczno-logistycznego punktu widzenia potencjalnie istnieją też inne możliwości przesyłania (transportowania) dwutlenku węgla, w tym celem jego geologicznej sekwestracji, takie jak chociażby transport drogowy, kolejowy, rzeczny (śródlądowy) i morski. W Polsce jednak nie jest to prawnie dopuszczalne, co jest kolejną barierą regulacyjną w procesie geologicznej sekwestracji dwutlenku węgla.[footnoteRef:37] Jednakże Projekt nie przewiduje znowelizowania w powyższym zakresie ustawy Prawo energetyczne (zob. art. 4 Projektu), co należy uznać za jego mankament.  [35:  P. Mikusek, op. cit., s. 21-24.]  [36:  Powołany przepis Prawa energetycznego stanowi co następuje: „Przesyłanie dwutlenku węgla odbywa się po uprzednim przyłączeniu do sieci transportowej dwutlenku węgla, na podstawie umowy o świadczenie usług przesyłania dwutlenku węgla.”.]  [37:  P. Mikusek, op. cit., s. 24-25.]

W światowy i europejski proces transformacji energetyczno-klimatycznej dobrze wpisuje się również przewidziane w Projekcie wprowadzenie do ustawy Pgg przepisów o podziemnym bezzbiornikowym magazynowaniu wodoru. Należy tu wyjaśnić, że magazynowanie wodoru jest przejawem chemicznego przechowywania energii elektrycznej, w tym energii pochodzącej ze źródeł odnawialnych: energia taka musi być magazynowana zwłaszcza w okresach zmniejszenia popytu na nią, tak aby optymalnie zarządzać przesyłem i dostarczaniem energii elektrycznej stosownie do wahań popytu. Magazynowanie energii elektrycznej w postaci chemicznej jako wodoru jest jednym z najbardziej perspektywicznych sposobów długoterminowego przechowywania energii elektrycznej, w tym zwłaszcza w kawernach solnych. W Polsce północnej występują dogodne warunki przyrodnicze i geologiczne do budowania tam instalacji wytwarzających energię elektryczną ze źródeł odnawialnych oraz lokalizowania w tamtejszych złożach soli kamiennej kawern solnych służących do magazynowania wodoru.[footnoteRef:38] Dobrze się więc stało, że twórcy Projektu docenili i uwzględnili tę problematykę. [38:  B. Wittmann P. Wilkosz, Bezpieczeństwo energetyczne – rola podziemnych magazynów gazu ziemnego [w:] W służbie społeczeństwu. Polska w  obronie praw człowieka na  świecie i  w  kraju, red. J.  Stala, M. Butrymowicz, Kraków 2022, s. 177-179.]

3. [Pożądane zliberalizowanie i uporządkowanie przepisów regulujących działalność wykonywaną na podstawie ustawy Pgg] Na pozytywną ocenę zasługują przepisy Projektu ukierunkowane na zliberalizowanie i uporządkowanie prawnych reguł wykonywania działalności regulowanej ustawą Pgg. W debacie publicznej i naukowej od lat zwraca się uwagę na to, iż w Polsce konieczne jest uproszczenie regulacji prawnej dotyczącej działalności geologicznej i górniczej oraz uwolnienie tego sektora gospodarki od biurokratycznych praktyk.[footnoteRef:39] Luki i sprzeczności w ustawie Pgg oraz niejasność wielu jej przepisów powodują niepotrzebne trudności w realizacji projektów w zakresie geologii i górnictwa, zaś chaos legislacyjny w tej dziedzinie pogłębiają nie zawsze przemyślane i niespójne nowelizacje Pgg: zamiast polepszać jakość ustawy i eliminować jej mankamenty wprowadzają one nierzadko rozwiązania kolidujące z interesem publicznym, interesem inwestorów oraz z konstytucyjnymi zasadami wiążącymi państwo w jego relacjach z obywatelami i przedsiębiorcami.[footnoteRef:40] Z tego punktu widzenia Projekt jawi się jako propozycja legislacyjna, która ma szansę uniknąć podobnych zarzutów.  [39:  A. Lipiński, Aktualne problemy prawne geologii i górnictwa, Przegląd Ustawodawstwa Gospodarczego 2021, nr 1, s. 3.]  [40:  Ibidem, s. 3-4.]

Nie znaczy to jednak, że w kwestii zliberalizowania, uproszczenia i uporządkowania przepisów ustawy Pgg nie zostało już nic – i po uchwaleniu Projektu nic nie zostanie – do zrobienia. Przeciwnie, jakkolwiek Projekt zawiera cenne z tego punktu widzenia regulacje prawne, to jednak nadal wiele wyzwań legislacyjnych istnieje. W rzędzie najważniejszych wciąż nie załatwionych problemów regulacji prawnej omawianej działalności należy wymienić zwłaszcza[footnoteRef:41]: (1) niejasny zakres stosowania ustawy Pgg do wkopów i otworów wiertniczych wykonywanych poza obszarami górniczymi w celu wykorzystania ciepła Ziemi: z art. 3 pkt 2 Pgg wynika, że ustawy tej nie stosuje się do tej działalności, podczas gdy z art. 85 Pgg (także w brzmieniu przewidzianym w Projekcie) wynika, że jednak się ją stosuje, choć nie do końca wiadomo w jakim zakresie, w tym czy stosuje się w tym względzie np. przepisy o kwalifikacjach zawodowych wykonawców i nadzorze geologicznym; (2) niejasny zakres wyłączenia stosowania Pgg do działalności w zakresie „ustalania geotechnicznych warunków posadawiania obiektów budowlanych bez wykonywania robót geologicznych” (art. 3 pkt 7 Pgg): niedookreśloność pojęcia „warunki geotechniczne” sprawia, że znaczna część badań ustalających te warunki polega tak naprawdę na wykonywaniu robót geologicznych przy uniknięciu stosowania Pgg; (3) brak potrzeby oceny w postępowaniu koncesyjnym zgodności zamierzonej działalności geologicznej lub górniczej z przeznaczeniem nieruchomości określonym w planie miejscowym (art. 23 ust. 2a w zw. z art. 7 Pgg), jeżeli wcześniej zgodność taka była już badana w postępowaniu w sprawie wydania decyzji o środowiskowych uwarunkowaniach przedsięwzięcia geologicznego lub górniczego na podstawie ustawy środowiskowej (art. 80 ust 3 ustawy środowiskowej); (4) liczne błędy w definicjach legalnych Pgg, np. definicje „robót górniczych” (art. 6 ust. 1 pkt 12 Pgg) oraz „wyrobiska górniczego” (art. 6 ust. 1 pkt 17 Pgg), które wzajemnie odwołują się do siebie (roboty górnicze to działania podejmowane w wyrobiskach górniczych, natomiast wyrobiska górnicze to przestrzeń w nieruchomości lub górotworze powstała w wyniku robót górniczych); (5) sprzeczność z pozostałymi przepisami Pgg przepisu art. 21 ust. 5 Pgg stanowiącego, że „Koncesja uprawnia do wykonywania działalności gospodarczej w oznaczonej przestrzeni”, podczas gdy z innych przepisów Pgg wynika, że takie uprawnienie daje dopiero prawo własności nieruchomości, prawo własności górniczej lub prawo użytkowania górniczego; (6) niejasne relacje pomiędzy przepisem art. 86 Pgg określającym rodzaje robót geologicznych, w przypadku których stosuje się przepisy Pgg dotyczące zakładu górniczego i jego ruchu oraz art. 103 ust. 2 pkt 2 Pgg określającym rodzaje robót geologicznych, w przypadku których nie sporządza się planu ruchu zakładu górniczego; (7) bardzo rygorystyczne warunki ustawowe prowadzenia górniczej działalności wydobywczej na niewielką skalę (gdy powierzchnia wydobycia kopalin jest nie większa niż 2 ha, a roczne wydobycie nie przekracza 20 tys. m3), co skłania w wielu przypadkach do prowadzenia tej działalności bez koncesji i bez stosowania Pgg; (8) brak określenia zakresu stosowania ustawy Pgg do działalności wykonywanej przez osoby i instytucje poddane polskiej jurysdykcji w zakresie badania geologicznego obszarów morskich nieobjętych narodową jurysdykcją (chodzi np. o badanie przez Polskę dna oceanicznego na podstawie uprawnień przyznanych przez Międzynarodową Organizację Dna Morskiego). [41:  Podaję za A. Lipiński, Aktualne problemy prawne geologii i górnictwa, op. cit., s. 4 i n. Profesor Aleksander Lipiński od lat zresztą wskazuje na liczne niedomogi legislacyjne ustawy Pgg, np. A. Lipiński, Legislacyjne bariery funkcjonowania geologii i górnictwa, Zeszyty Naukowe Instytutu Gospodarki Surowcami Mineralnymi i Energią Polskiej Akademii Nauk 2016, nr 96, s. 177 i n.; tenże, O potrzebie reformy prawnych przesłanek funkcjonowania geologii i górnictwa, Zeszyty Naukowe Instytutu Gospodarki Surowcami Mineralnymi i Energi¹ Polskiej Akademii Nauk 2013, nr 85, s. 249 i n.]

4. [Reforma kompetencji nadzoru górniczego] Bardzo potrzebnym praktycznie elementem Projektu są przepisy reformujące kompetencje organów nadzoru górniczego. Wyjaśniają one kilka wątpliwości interpretacyjnych powstałych w okresie dotychczasowego stosowania odnośnych przepisów Pgg oraz przydają tym organom nowe kompetencje w sferze szkoleń i kwalifikacji w górnictwie, co jest ważne dla stałego podnoszenia wiedzy oraz umiejętności potrzebnych dla bezpiecznej i wydajnej pracy w górnictwie.
Dodawany przez Projekt art. 112 ust. 8 Pgg obliguje właściwy organ nadzoru górniczego do odmówienia, w drodze decyzji, zatwierdzenia szczegółowego programu kursu specjalistycznego, jeżeli program ten nie zapewnia przekazania osobom szkolonym niezbędnych informacji dotyczących prawidłowego wykonywania czynności w ruchu zakładu górniczego. W tym przypadku de lege ferenda byłoby warto, aby wydawanie takiej obligatoryjnej odmownej decyzji było poprzedzane wskazaniem przez właściwy organ nadzoru górniczego tych elementów programu kursu, które uważa on za niezbędne dla zapewnienia przekazania osobom szkolonym potrzebnych informacji i dopiero nieuwzględnienie tych wskazań w programie przez osobę trudniącą się szkoleniem powinno aktualizować kompetencję organu nadzoru górniczego do wydania decyzji odmawiającej zatwierdzenia programu (zasada proporcjonalności).
W doktrynie zwraca się uwagę na inne jeszcze aspekty działalności organów nadzoru górniczego, które wymagają interwencji ustawodawczej. Przykładowo, wskazuje się, że błędem jest przyznanie organom nadzoru górniczego kompetencji w zakresie nadzoru nad działalnością wykonywaną bez koncesji wymaganej przez Pgg, w tym kompetencji do nakładania w tym względzie opłat podwyższonych, gdyż przyczynia się to do niespójności w stosowaniu prawa, jako że w części nadzór nad wspomnianą działalnością wykonuje również minister właściwy do spraw środowiska (zob. art. 140 ust. 2 w zw. z ust. 1 Pgg).[footnoteRef:42] Z kolei przy określaniu kompetencji organów nadzoru górniczego do ustalania opłaty podwyższonej w przypadku naruszenia wymagań określonych w art. 4 ust. 1 i 2 Pgg występujący w tym przepisie spójnik „i” należałoby zastąpić spójnikiem alternatywy łącznej „lub”.[footnoteRef:43] Postuluje się również unormowanie w ustawie Pgg funkcjonowania systemu zarządzania zgodnością w sektorze górniczym oraz wprzęgnięcie w proces wdrażania zgodności organów nadzoru górniczego.[footnoteRef:44] [42:  A. Lipiński, Legislacyjne bariery funkcjonowania geologii i górnictwa, op. cit., s. 183.]  [43:  Por. J. Murzydło, Przesłanki wydobywania kopalin na podstawie art. 4 ustawy z dnia 9 czerwca 2011 r. Prawo geologiczne i górnicze, Przegląd Geologiczny 2023, vol. 71, nr 3, s. 136-137.]  [44:  M. Szewczak, Prawne aspekty wdrożenia systemu compliance w sektorze publicznym na przykładzie sektora górniczego, Biuletyn Stowarzyszenia Absolwentów i Przyjaciół Wydziału Prawa Katolickiego Uniwersytetu Lubelskiego 2021, t. XVI, nr 18(2), s. 347 i n.]

5. [Większa efektywność państwowej służby geologicznej] Przewidziane w Projekcie włączenie zadań państwowej służby hydrogeologicznej do państwowej służby geologicznej może się wydać nieco kontrowersyjnym pomysłem, jeśli uwzględnimy argument o randze hydrogeologii jako osobnej specjalności w dyscyplinie (poprzednio dziedzinie) nauki o Ziemi oraz o jej randze w Państwowym Instytucie Geologicznym – Państwowym Instytucie Badawczym (PIG-PIB).[footnoteRef:45] Skoro i tak obie rodzaje służb wykonuje de lege lata PIG-PIB, to być może wystarczyłoby w tym względzie wprowadzenie unifikującego rozwiązania w postaci uczynienia ministra właściwego do spraw środowiska organem jednolicie nadzorującym państwową służbę geologiczną oraz państwową służbę hydrogeologiczną, w miejsce nadzorującego obecnie państwową służbę hydrogeologiczną ministra właściwego do spraw gospodarki wodnej (zob. art. 11 ust. 1 pkt 5 ustawy o działach administracji rządowej), bez wszakże likwidowania odrębności państwowej służby hydrogeologicznej.   [45:  Por. A. Sadurski, L. Skrzypczyk, M. Woźnicka, Powstanie i rozwój państwowej służby hydrogeologicznej w Państwowym Instytucie Geologicznym, Przegląd Geologiczny 2019, vol. 67, nr 7, s. 545.]

Niezależnie wszakże od powyższego postulatu, jeżeli ustawodawca podtrzyma (zaakceptuje) rozwiązanie Projektu o włączeniu państwowej służby hydrogeologicznej do państwowej służby geologicznej, to de lege ferenda byłoby warto, aby funkcjonowanie państwowej służby geologicznej zostało wyraźnie wymienione w ustawie o działach administracji rządowej jako mieszczące się w zakresie rzeczowym spraw geologii, w dziale środowisko (w ustawie o działach administracji rządowej geologia jest wymieniona jako osobna sprawa mieszcząca się w dziale środowisko będącym działem administracji rządowej – zob. art. 28 ust. 1 pkt 2 ustawy o działach administracji rządowej). W przepisie art. 28 ust. 1 pkt 2 ustawy o działach administracji rządowej można by też wpisać hydrogeologię jako mieszczącą się w zakresie sprawy geologia. W takim układzie art. 28 ust. 1 pkt 2 ustawy o działach administracji rządowej mógłby otrzymać następujące brzmienie: „Dział środowisko obejmuje sprawy ochrony i kształtowania środowiska przyrodniczego oraz racjonalnego wykorzystywania jego zasobów, w szczególności w zakresie: (…) 2) geologii, w tym hydrogeologii, a także funkcjonowania państwowej służby geologicznej”.
W doktrynie postuluje się ponadto inne sposoby wzmocnienia efektywności państwowej służby geologicznej oraz wykonującego ją PIG-PIB. Przykładowo, postuluje się: „Rozbudowanie struktury Instytutu poprzez powołanie regionalnych oddziałów, które blisko współpracowałyby z regionalnymi pełnomocnikami ds. Polityki Surowcowej Państwa [co] z punktu widzenia podmiotowego zapewne usprawniłyby proces wdrażania tejże polityki.”.[footnoteRef:46] [46:  S. Wołkowicz, O. Kozłowska, K. Zglinicki, A. Gabryś-Godlewska, Rola PIG w rozpoznaniu zasobów mineralnych Polski: dzisiaj i w przyszłości, Przegląd Geologiczny 2020, vol. 68, nr 5, s. 319 i n.]

6. [Uwagi do przepisów przejściowych i dostosowujących] W Projekcie występuje niewłaściwa kolejność przepisów przejściowych i dostosowujących. Zgodnie z Zasadami techniki prawodawczej,[footnoteRef:47] w ustawie najpierw zamieszcza się przepisy przejściowe, a potem przepisy dostosowujące (zob. § 15 pkt 4 Zasad techniki prawodawczej). Tymczasem w Projekcie przepisy te są wzajemnie przemieszane ze sobą: przepisy przejściowe znajdują się w art. 28-48, art. 51-52, art. 54-65 i art. 71 Projektu, zaś przepisy dostosowujące są zamieszczone w art. 49-50, art. 53 i art. 66 Projektu. Należałoby postulować wyeliminowanie tej konfuzji obu rodzajów przepisów.  [47:  Zasady techniki prawodawczej stanowią załącznik do rozporządzenia Prezesa Rady Ministrów z dnia 20 czerwca 2002 r. w sprawie „Zasad techniki prawodawczej”, tekst jedn. Dz. U. z 2016 r. poz. 283.]

W Projekcie nie przewidziano przepisu przejściowego dla postępowań o ustalenie przez radę gminy lokalizacji inwestycji mieszkaniowych oraz inwestycji towarzyszących, prowadzonych na podstawie ustawy z dnia 5 lipca 2018 r. o ułatwieniach w przygotowaniu i realizacji inwestycji mieszkaniowych oraz inwestycji towarzyszących (dalej: „specustawa mieszkaniowa”). Projekt przewiduje znowelizowanie specustawy mieszkaniowej w zakresie właściwości organów, z którym wójt, burmistrz lub prezydent miasta uzgadnia wniosek inwestora o ustalenie lokalizacji inwestycji (nowelizowany art. 7 ust. 14 specustawy mieszkaniowej w brzmieniu przewidzianym w art. 25 Projektu). Jednakże w przepisach przejściowych Projektu nie rozstrzygnięto, czy do postępowań w tym zakresie wszczętych i niezakończonych przed dniem wejścia w życie ustawy (obecnie Projektu) należy stosować przepisy dotychczasowe czy też przepisy w brzmieniu ustalonym w ustawie. Podczas gdy stosowne przepisy przejściowe zamieszczono w Projekcie w odniesieniu do innych nowelizowanych przez Projekt specustaw inwestycyjnych i normowanych nimi postępowań lokalizacyjnych (zob. art. 57-62 i art. 64-65 Projektu), o tyle w odniesieniu do specustawy mieszkaniowej i normowanego nią postępowania lokalizacyjnego takich przepisów przejściowych w Projekcie zabrakło.

VI. Podsumowanie
Projekt ma w swoim założeniu realizować pięć głównych celów, którymi są: (1) zwiększenie ochrony złóż kopalin w Polsce; (2) wprowadzenie do ustawy Prawo geologiczne i górnicze instrumentów prawnych związanych z transformacją energetyczno-klimatyczną; (3) zliberalizowanie i uporządkowanie przepisów regulujących działalność wykonywaną na podstawie ustawy Prawo geologiczne i górnicze; (4) usprawnienie działalności organów nadzoru górniczego; oraz (5) zapewnienie większej efektywności wykonywania zadań przez państwową służbę geologiczną. Biorąc pod uwagę aktualne niedomogi w ochronie złóż kopalin w Polsce, istniejące wyzwania energetyczno-klimatyczne, oczekiwania przedsiębiorców wykonujących działalność geologiczną i górniczą, a także określone dysfunkcje i ograniczenia w działalności organów państwa w tym zakresie, tak zakreślone cele Projektu są niewątpliwe słuszne.
Proponowane w Projekcie zmiany legislacyjne (środki prawne) są na ogół w sensie merytorycznym trafnie dobrane dla realizac