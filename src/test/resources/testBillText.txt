Országgyűlési képviselő
Iromány száma: T/14643.
Benyújtás dátuma: 2021-01-20 12:53
Parlex azonosító: 18X06RMT0001
Címzett: Kövér László, az Országgyűlés elnöke
Tárgy: Törvényjavaslat benyújtása
Benyújtó: Kocsis-Cake Olivio (Párbeszéd)
Törvényjavaslat címe: A védett természeti területek megvédéséről, a természetpusztító kiemelt
beruházásokról
Az Alaptörvény 6. cikkének (1) bekezdése alapján „A védett természeti területek megvédéséről, a
természetpusztító kiemelt beruházásokról” címmel a mellékelt törvényjavaslatot kívánom
benyújtani.
2020. évi ..... törvény
A védett természeti területek megvédéséről, a természetpusztító kiemelt beruházásokról
1. §
A Kiemelt turisztikai beruházásokról szóló 2016. évi CLVI. törvény 8.§ (1) bekezdése az alábbiak
szerint módosul:
„(1) A vagyonkezelő által a vagyonkezelésében lévő ingatlanon az 5. § (1) bekezdése szerinti
beruházások megvalósításával összefüggő beruházási és fejlesztési, továbbá az ezekkel összefüggő
beszerzési tevékenység ellátása nemzetgazdasági szempontból kiemelt jelentőségű közfeladatnak
minősül, kivéve, ha az ingatlan védett természeti területnek, Natura 2000 területnek, vagy ezek
védőövezetének minősül. Az 5. § (1) bekezdése szerinti beruházások megvalósításával összefüggő
beruházási és fejlesztési, továbbá az ezekkel összefüggő beszerzési tevékenység ellátása nem
végezhető védett természeti területnek, Natura 2000 területnek, vagy ezek védőövezetének
minősülő ingatlanon.”
2. §
A Nemzetgazdaságilag kiemelt beruházásokról szóló 2006. évi LIII. törvény 1.§-a új bekezdéssel
egészül ki:
„(1b) A törvény hatálya alá tartozó beruházás védett természeti területen, Natura 2000 területen,
vagy ezek védőövezetének minősülő ingatlanán nem valósulhat meg.”
3. §
A Nemzeti Földalapról szóló 2010. évi LXXXVII. törvény 23.§ (2) és 23/A. bekezdése az alábbiak
szerint módosul:
„(2) A Nemzeti Földalapba tartozó védett természeti területek és a Natura 2000 területek
vagyonkezelésbe adására csak természetvédelemért felelős szerv részére kerülhet sor,
tulajdonjogának bármely jogcímen történő átruházására nem kerülhet sor.” „23/A. A Nemzeti
Földalapba tartozó, művelés alól kivett védett természeti terület értékesítésére nincs lehetőség.”
4. §
A Nemzeti vagyonról szóló 2011. évi CXCVI. törvény 7.§ (2) bekezdése az alábbiak szerint
módosul:
„(2) A kiemelt kulturális örökségvédelmi és természetvédelmi szempontok - kulturális és természeti
értékek jövő nemzedékek számára való megőrzése érdekében történő - érvényesítésének nem
akadálya a vagyon értékváltozása, amennyiben nem jár a kulturális örökség érték, a természeti érték
jelentős mértékű csökkenésével a beavatkozás.”
1
5. §
A törvényjavaslat a kihirdetést követő napon lép hatályba.
2
Általános indokolás
Az Európai Bizottság kötelezettségszegési eljárást indított a védett természeti területek
beruházások általi pusztítása miatt, miután hiányuk a kellő hatósági védelem. Ezért javaslatunk
célja, hogy a tervezett Fertő tavi beruházás, illetve a Natura 2000 területek beépítésével
kapcsolatos magyar kormányzati gyakorlat alapján védettséget biztosítani a kiemelt beruházások
ellen, és haladéktalanul fellépni az uniós jog érvényesítése, valamint az európai jelentőségű
élőhelyek és fajok profitszerzési célú szisztematikus magyarországi pusztítása ellen.
A magyar kormány egy újabb Natura 2000 élőhelyet kíván feláldozni értelmetlen beruházási
tervei miatt; ezúttal a részben Magyarországon, részben Ausztriában lévő Fertő tó egyetlen
megközelíthető magyarországi partszakaszát áldozzák fel egy szükségtelen, környezetvédelmi
szempontból egyértelműen káros, a helyi lakosság által elutasított építkezés kedvéért. A mostani,
egy hosszabb sorozatba illeszkedő eset ugyanakkor arra is rávilágít, hogy Magyarországon
rendszerszintű problémák vannak a Natura 2000 hálózathoz tartozó természeti értékek
megőrzésével kapcsolatban.
Még 2010-ben az Európai Bizottság hozzájárult, hogy az Orbán-kormány engedélyével az Audi
gyárat bővíthessen egy szintén Natura 2000-es besorolású, védett pusztai tölgyes területén. Az
akkori környezetvédelmi biztos kijelentette, hogy egyszeri, soha meg nem ismétlődő esetről van
szó, a kormány viszont szabályt csinált a kivételből. Ezt maga Orbán Viktor nyomatékosította,
amikor – korábbi környezetügyi államtitkára, Illés Zoltán szavai szerint – a területi környezet- és
természetvédelmi hatóságok vezetőit felszólította, hogy a Natura 2000 státuszt ne kezeljék
természetvédelmi kategóriaként, és ne hagyják, hogy az európai jelentőségű természeti értékek
hatósági védelme „akadályozza a gazdasági fejlődést”. Ez a miniszterelnöki útmutatás mára
maradéktalanul megvalósult: a magyar államigazgatás építési területnek, zöldmezős beruházási
helyszínnek tekinti a Natura 2000 területeket, ahol szennyvíziszap-lerakót, üdülőfalut,
lakóparkot, gyárat is nyugodtan lehet létesíteni.
A Natura 2000 státusz semmibevételének fontos eszközei lettek a mindig ugyanazon szakértők,
illetve cégek által elkészített, önmaguk karikatúrájává vált Natura 2000 hatásbecslések,
amelyeknek a megrendelő (a kormány) igényéhez igazodva mindig az a konklúziójuk, hogy a
szóban forgó, és az érintett Natura 2000 élőhelyet részben vagy egészben elpusztító tervezett
beruházásoknak voltaképpen nincs káros környezeti hatásuk. Ennek a felháborító gyakorlatnak
az eklatáns példája az is, ami a Fertő tó magyarországi szakaszára tervezett „ökoturisztikai
központ” (valójában egy 4 csillagos szálloda, egy hatalmas vitorláskikötő és egy focipálya
méretű parkoló) engedélyezése körül történik. A hatásbecslés, amelyet ugyanaz a szakértő
készített, aki a fentebb említett Audi-gyártetület botrányos átminősítésénél is közreműködött,
először megállapítja, hogy az érintett Fertő tó (HUFH 10001 Különleges madárvédelmi terület),
és Fertő tó (HUFH 20002 Kiemelt jelentőségű természetmegőrzési terület) esetében a közvetlen
hatásterület maga az építési terület, ahol teljes körű lesz a jelenlegi élőhelyek megszűnése, napi
300 tehergépjármű a várható forgalomnövekmény az építkezés időszakában, valamint a
3
célterületen jelenlévő nádas magas természetvédelmi értékkel bír, majd kijelenti, hogy mindezen
beavatkozások környezeti hatása összességében „semleges” lesz. Az UNESCO világörökségi
helyszínt (vízpart, hagyományos kikötő jellegzetes cölöpházakkal) cinikus módon úgy írja le,
mint ahol problémát jelent „a fejlesztések elmaradása”, és az, hogy ott „az épített környezet
állapota nem javul”, miközben pár sorral feljebb maga ismeri el, hogy egy természetközeli
állapotú szikes tóról van szó, amelynek rendkívül jó a vízminősége, Magyarországi területének
80 százalékát háborítatlan nádas borítja, meglévő épületei pedig összhangban vannak a környező
tájjal.
Az „Eutróf sekély tavak és holtmedrek hínárja” part menti élőhelyet a tervezett kotrás és
iszapkitermelés a dokumentum alapján várhatóan elpusztítja, de ettől az említett élőhely a
hatásbecslés szerint „nem károsodik”. A területen élő több tucat jelölőfaj – köztük a háborgatásra
fokozottan érzékeny vörös gém, gulipán, pajzsos cankó, vagy a speciális élőhely-igényű réti csík
– életkörülményeit a vízpart és a partközeli lagúnák teljes átrendezése, lebetonozása a
hatásbecslés szerint nem fogja károsan befolyásolni.
A beruházás engedélyezési dokumentációja alapján – amelybe beletartozik az említett,
szakmailag értékelhetetlen hatásbecslés is – a kérdéses területen a tervezett beruházás a
vonatkozó uniós jogszabályok alapján nem valósítható meg. Az talán nem szorul bővebb
bizonyításra, hogy egy naponta több mint 4000 vendéget fogadó, 1000 személyautót és 24 buszt
vonzó turisztikai komplexum nem helyezhető el egy szikes tavas, nádas zónában az érintett
Natura 2000 terület visszaminősítése nélkül. Magához a visszaminősítéshez azonban azt kellene
bizonyítani – amire a Natura 2000 hatásbecslés kísérletet is tesz –, hogy kiemelt közérdekről van
szó, az átminősítést megfelelő kompenzációs intézkedések kísérik, és a beruházás terv szerinti
végrehajtásának nincs észszerű alternatívája. A kiemelt közérdeket a hatásbecslés lakossági
igényekkel indokolja, csakhogy az érintett lakosság – aláírásgyűjtéssel, demonstrációkkal,
népszavazási kezdeményezéssel – tömegesen tiltakozik a beruházás ellen. Kompenzációs
intézkedéseket a dokumentum érdemben nem említ. Ami pedig az alternatívákat illeti, két éve
még maga a kezdeményező, vagyis a kormány is egy sokkal szerényebb, csupán a cölöpházak és
a meglévő kikötő rekonstrukciójára szorítkozó, kizárólag EU-forrásból megvalósuló tervvel
számolt. Csakhogy időközben a projektben fantáziát látó beruházók – mindenekelőtt az első
számú oligarcha, Mészáros Lőrinc, aki máris elnyert a helyszínen egy nagyobb közbeszerzést –
vérszemet kaptak és egy sokkal nagyobb léptékű, sokkal több közpénzt fölemésztő, sokkal
jelentősebb természeti értéket elpusztító változattal álltak elő, amit most a kormány erőből,
többek között a lakossági és civil ellenállást megnehezítő, az engedélyezést felgyorsító kiemelt
beruházássá nyilvánítással igyekszik lenyomni a helyiek torkán.
Részletes indokolás
1. §
Védett természeti területen, Natura 2000 területen ne legyen lehetőség kiemelt turisztikai
4
beruházást megvalósítani - mint például a Fertő tó esetében -, mert borítékolható a természeti
értékek sérülése, pusztulása.
2. §
A módosítás alapján nemzetgazdaságilag kiemelt beruházás ne valósulhasson meg védett
természeti területen, Natura 2000 területen.
3. §
A módosítás szerint a Nemzeti Földalapba tartozó védett természeti terület, Natura 2000 terület
nem adható vagyonkezelésbe, csak természetvédelemért felelős szervnek, például nemzeti
parknak, illetve tulajdonjogát sem lehet átruházni.
4. §
A hatályos vagyongazdálkodási alapelv módosítása abból a célból, hogy a vagyon
értéknövekedése ne járjon a természeti értékek jelentős sérelmével.
5. §
Hatályba léptető rendelkezés.
5